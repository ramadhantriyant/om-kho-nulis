---
title: Sunat
date: 2021-01-28 07:11:00
tags:
comments: false
---
Aku sunat tahun 84, catur wulan kedua kelas enem, biyen durung onok semesteran. Gak ditanggapno wayang opo ludruk, tapi dibancaaki biasa, kendurenan, supoyo wong sak kampung ngerti nek aku lagi sunat. Isuk mari subuh diterno nang wak mantri, tukang sunat nang Kemantren Gedeg Mojokerto, bareng teko, gak athik antri, langsung mlebu nang kamar sing digawe nyunat.
Aku biasa ae, gak wedi, soale sak durunge budhal wis dikandani lan digojlok wong wong, nek sunat gak oleh nangis, soale engkok nek athik nangis, engkok nek rabi oleh rondo. Mesti ae tak kuatno kuatno lan tak kendel endelno, mergo aku pingin nek rabi oleh perawan, mosok oleh rondo, lak gak orisinil spare part e.
Aku wis mapan nang dipan, wak mantri njupuk suntik sing wis diiseni obat bius, nek saiki jenenge anestesi lokal. Jarum disuntikno, kroso ckekit, koyok  dientup tawon, mari ngunu rosone koyok aboh gede. Kiro kiro limolas menit, jare wak mantri wis mari, kok cepet, gak loro blas. Lan iki sing nggarai aku seneng, aku gak nangis, hore.
Tapi iki sik awal alias permulaan, soale luka sunat wektu iku isih langsung dibebat nganggo perban kain, dadi kain perbane lengket nang luka, iki masalah nek arep ganti perban.
Biyen carane nyopot perban, yoiku kungkum nang kali Brantas, dadi ndolek alirane kali sing cetek, terus kungkum, koyok adegan wong lagi buang air besar. Kiro kiro setengah nganti sak jam, baru iso copot perbane, iku untung gak ditotol iwak, misale kaline onok iwak piranha ne, sido kriting, opo malah cumplung saempot  empote.
Nek wis copot baru minggir terus diobati, nggawe bubuk obat, embuh aku gak eruh jenenge, terus dibungkus maneh. Jarene arek arek, ojok dibungkus perban, engkok angel copotane, bungkusen ae nggawe pupuse godong gedang (daun pisang yang baru tumbuh, masih muda).
Prasaku mosok konokan di buntel godong gedang koyok lontong.
Onok Onok ae.
