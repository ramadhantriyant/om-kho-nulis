---
title: Kost
date: 2021-09-08 08:10:00
tags:
comments: false
---
Kost nang gebang lor, koncone akeh lan sing penting suasana ugo semangat golek ngelmune terbantu, soale akeh mahasiswa, istilahe iki kampung nggone mahasiswa.
Nang kosan, roto roto nduwe nasib sing podo, melas, kurang gizi, akeh tirakate, tapi ngajine yo tambah akeh, akeh mahasiswa ndeso sing teko pondok, dadi aku sing wong abangan, gak eruh unine alif bengkok, iso ngangsu kaweruh. Saben subuh  ngaji semakan bareng, mari magrib semakan maneh, jan relijius banget. Suwe suwe terbiasa, mocoku tulisan ngarab yo wis lancar, ala bisa karena biasa.
Mungkin wis dewasa, dadi cengkok, tajwid lan tartile gak isok apik, tapi yo syukur isih diparingi kesempatan belajar.
Mari semakan subuh, podo bareng bareng masak nang pawon, aku sing pragmatis paling ngliwet thok, goreng tempe nek onok. Nek minggu iso masak janganan, sembarang dicemplungno, embuh rasane, sing penting kenek diuntal, warek, gak wedi loro weteng, soale wetenge wis mblenger diajak susah.
Kadang nek gak nduwe opo opo, onoke mek sego thok, bengok bengok ngomong, duh Gusti kulo nyuwun lawuh, lawuh, iwak, iwak. Mungkin ibu kost grisien paling, diluk engkas diwenehi brengkesan, gak athik kakean polah, langsung ae royokan sak kancane.
Pas arep onok quiz, aku mari isya nggawe kopi, karepku cek isok melek sinau, biasa nggawe sistem SKS ( sistem kebut semalem), buku tak tumpuk nang kasur, leyeh leyeh diluk karepku, dadakno bablas nganti subuh, mungkin kekeselen, kopine adem, paling diombe gendruwo, dianggep sesajen opo among among ngunu.
Pas masak yo ngunu, biyen isih nggawe kompor minyak tanah, dadi aku arep nggoreng iwak asin, ngenteni minyake panas. Bareng kompor mari tak urubno tak tinggal nang kamar disik, omong omongan ambek arek arek tak sambi ngglendang nang kasur sing wis mlempet tak beraturan, ndilalah aku keturon, bareng wajane kobong munclak munclak, arek arek mbengok, sopo iki masak ditinggal, aku tangi gopoh kabeh mateni kompor, jare arek arek, pancet ae awakmu iku Rin, aku ngguya ngguyu ae, ambek raiku ireng kabeh.
