---
title: Permulaan Mbambung
date: 2021-04-15 20:16:00
tags:
comments: false
---
Mari daftar ulang, diwenehi  lembaran pengumuman utowo pemberitahuan, sak durunge mlebu kuliah kudu melok penataran P4 selama 100 jam, iki dilaksanakno seminggu muput, teko jam pitu sampek jam papat sore. Seragame nggawe klambi putih lan celono putih, sabuk ireng.
Nek klambi putih, isih iso nggawe seragam bekas sekolah sma, tapi celono putih, aku nggak duwe. Aku mumet golek silihan celono, akhire oleh silihan celono arek lulusan SMEA, sing seragam sekolahe putih putih, masio rodok kegeden lan klombor, sing penting seragaman.
Sedino sak durunge penataran, aku bingung, lha wong aku nang Suroboyo gak duwe sopo sopo, lan aku durung nduwe nggon kost, pancen aku gak niat golek kost, duike sopo sing digawe kost, wong aku gak gableg. Onok tonggoku sing anake manggon nang suroboyo, dikongkon marani, alamate onok nang mulyorejo tegal ( kulone Galaxy Mall sekitar sak kilometer, pinggir kali. Tapi biyen durung onok Galaxy Mall).
Sawise teko terminal Joyoboyo, aku numpak bemo lyne G jurusan Karang Menjangan, mudun ngarepe swalayan Bonnet, nek saiki cedeke kantor samsat Manyar, sekitar jam wolu bengi, ambek takon takon, nang endi alamate Mulyorejo tegal iku, tibake isih adoh, sekitar sak kiloan olehe mlaku. Ambek semangat 45, aku mlaku ngludur ae, ngliwati omah sing gede gede nang perumahan Galaxy, aku gumun, iki omah gede gede tapi kok sepi kabeh gak onok plalane jalmo manungso. Kringet ndleweran, tak anggep olah raga, tekan prapatan Kertajaya aku takon maneh, endi alamate. Tibake alamate, nang mburine perumahan mewah iku mau, pinggir kali. Aku teko omahe sekitar jam songo, wonge kaget, onok opo kok bengi bengi mrene. Aku isin, lan ngerti kahanan, ternyata omahe petak cilik teko triplek pisan. Aku ingah ingih serba salah. Tapi barang wis kadung, terpaksa aku turu nang teras. Aku sih wis biasa turu nang langgar, dadi nggak masalah turu nang endi ae. Tapi sing dadi masalah, pas aku wudhlu, banyune asin getir, lan ambune gak enak. Aku kudu mungkuk, munek munek wetengku, tapi tak tenangno awakku, aku kudu siap segala sesuatu. Sewengi aku angel turu, nek dirubung lan dicokoti nyamuk ae aku wis gak ngreken, tapi ambune kali, jan sedap tenan, dodoku koyok seseg. Kepegelan lan eling nek mene wis wayahe penataran, akhire aku keturon.
Krungu subuh, gumregah tangi, nggoleki asale adzan, untung omahe cedek langgar, atiku surak, wah iki oleh panggonan anyar. Age age aku wudlu, banyune ancen asin tapi isih resik ketoke, lan nggak pati mambu. Tapi langgare pas nang pinggir kali, aku kudu kuat, lan mbiasakno mambu ambune kali sing sedap iku. Ala bisa karena biasa.
