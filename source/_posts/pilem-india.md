---
title: Pilem India
date: 2021-02-14 20:24:00
tags:
comments: false
---
Enake turu langgar iku iso kumpul arek akeh, acarane onok ae, luput alasan patroli dusun, tapi maksude nggolek kates opo nongko sing mateng. Sampek sing nduwe apal, nek onok kelangan buah berarti arek langgaran sing njupuk.
Sabtu malem minggu, spontan gak athik rencana pingin bareng nontok pilem nang kutho Mojokerto. Bareng arek limo sakpantaran, ambek sik sarungan, budhal nyegat truk pasir nang pertigaan jembatan, nek sopir trek gak gelem mandek, terpaksa mencolot koyok bajing loncat, isok arek limo pentalitan nang nduwur trek pasir, kene iki wis terlatih sembarang kalir iso, ojok maneh trek mandek, trek sik mlayu banter ae aku isih iso nguber lan mencolot nang nduwur trek, teknik lan kelenturan tubuh wis teruji.
( Ternyata ilmu bajing loncat iki onok gunane pas jaman kuliah mene, nek gak nduwe duik gawe mulih, terpaksa mencolot nggandol trek, teko wonokromo sampek mojokerto, iki bocoran crito jaman kuliah nang Suroboyo)
Teko Mojokerto, mudun nang Jembatan pulorejo, biasae trek nek lewat jembatan mesti kalem, kene pating bleber mencolot mudun, koyok pitik mangan gabah terus digusak.
Terus mlaku nang gedung bioskop Brantas sing onok nang pasar Kliwon, cuek ae, nggawe  kathok kolor, sarunge disangklukno nang pundak, lewat alun alun terus ngidul nang dalan mojopahit sing rame  kiro kiro sak kilo adohe. Tekan nggon terus tuku tiket sing murah banget, nontok nang kene gak athik nomer bangku, lungguh sak karepe. Dadak wektu iku sing diputer pilem india, aku gak seneng blas, mosok pilem kok diluk diluk nyanyi, terus joget. Ketemu tiyang estri joget, ketemu tiyang listrik joget. Aku nggremeng  pilem kok gak onok gelute, jare koncoku "ndeloko tinju ae, antem anteman terus".
Tapi sing paling njengkelno iku durasi pilem india iki sing suwe banget, gak buyar buyar. Untunge gedung Brantas iki termasuk VVIP,  wis kursine jeplok kabeh, akeh tinggine (kutu), ambek gedung bioskop plus toilet di dalem, arek arek nek pipis gathik metu nang toilet, cukup ndodhok, ndekem nang ngarepe kursi, trus cuur, kracak kracak. Nek aku luwih beradab, beretika, lan ngerti tata krama, serta sopan santun, soale arek berpendidikan, nek kudu pipis metu menjobo, terus senden nang tembok nguyuh.
Lego.
