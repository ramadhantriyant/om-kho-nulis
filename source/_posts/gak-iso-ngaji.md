---
title: Gak Iso Ngaji
date: 2021-01-08 15:00:00
tags: 
comments: false
---
Langgar onok nang dusun ku kiro kiro tahun 84, pas aku kawitan mlebu SMP. Aku dilahirno onok keluarga abangan, dudu priyayi, dudu pegawe gupermen, dudu lingkungan wong sing agamis, biasa ae koyok wong kebanyakan alias wong ndeso. 
Aku SD durung iso ngaji, tapi melok sembahyang masio jumat thok, kelas enem belajar ngaji ngeja alif bak tak, SMP wis iso moco nggratul nggratul. 
Onok langgar, palihan turu langgar bendino, aku SD nganti SMP gak tau sinau, opo maneh sing jenenge nggarap PR, akeh laline. Tapi nek sekolah serius, gak tau guyon, ngrungokne guru, tapi jarang nyatet, ancen gak duwe buku tulis, buku tulis mek siji, eman eman digawe nyatet sing kurang perlu, nek kate ulangan opo ujian, gopoh nggolek selangan buku. 
Jenenge arek umur sakmono, sik semego semego ne, masa pertumbuhan, dadine wetenge gampang luwe, lha iki sing nggarai melutku muncul. Turu langgar tapi nek bengi kluyuran nyolongi buah, eh nggak,  mek njupuk thok tapi gak kondo sing nduwe. Kates, pelem, jeruk, nongko, jambu, sak onoke pokoke kenek dipangan, masio gak mateng, isih mentah yo arep, nggragas ngalahno codot. 
Tau pas nyolong nongko, lagi enak enak menek nang duwur wit, sing nduwe metu nggowo senter, clorat clorot. Mungkin sing nduwe mambu onok nongko mateng, nganti tekan ngisore wit nongko, wonge curiga kok akeh sandal ng ngisor wit, terus nyenteri nang nduwur wit, aku ambek arek arek wis gemeter, wah blaen iki, aku ngrangkul wit ambek singidan, wonge nyenter ngiri, aku nganan, ngunu terus. 
Akhire wonge ngomong, " Le, muduno le, engkok tibo lho ", bagai kerbau dicokok hidungnya, aku manut mudun ambek meringis wedi, " Wis saiki jupuken nongkone sing mateng ", koncoku tak kongkon menek njupuk langsung tak serahno, " Ayo dipecah nang omah ", ambek sungkan lan wedi aku sak konco ngetutno. 
Nongko dipecah, wonge ngomong, " Ngene lho le, nek nyolong menek wit, sandale singitno, opo diwalik, dadi sing nduwe cek gak curiga ". 
Alkhamdulilah, oleh tambahan ilmu maling.