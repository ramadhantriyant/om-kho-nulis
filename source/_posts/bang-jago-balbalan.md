---
title: Bang Jago, Balbalan
date: 2021-01-16 15:00:00
tags:
comments: false
---
Nek mari uts opo uas, nang sma mesti diadakno lomba olahraga antar kelas. Teko kelas siji sampek kelas telu, lombane diundi ambek ngawe sistem gugur, lombane onok catur, pingpong, volly, balbalan , badminton, sing pasti dakon, patil lele, gobak sodor, petak umpet gak melok dilombakan, soale iku dulinane arek ndeso. 
Pas aku kelas telu, mari uts semester siji aku termasuk anggota balbalan sing diandalno, ancen asliku teko deso, athik bendino balbalan, sekolah adoh yo sepedaan, dadi wektu iku kecepatan dan daya tahan tubuh terasah. Rata rata arek kutho, opo maneh anake kaum priyayi, jarang gelem olahraga sing rodok berat, malah akeh sing gak nguasai /gak isok balbalan. 
Wayahe undian, kelasku oleh tanding dino sesuke, tiwas aku wis nggowo kathok cendek, wis siap lahir batin kanggo tanding. 
Akhire aku ndelok kelas telu liyane mungsuh arek kelas loro, aku delok balbalan ambek gemes, lha wong balbalane pating ketanthul, ngrunthel ae, grudak gruduk, gak onok polahe. Eruh aku melok ndelok, dadakno koncoku sing tanding (arek kelas telu) moro nang aku, ngejak mbelo kelase, jare koncoku sak kelas, melok o gak popo, tapi ojok sampek cidera. 
Jan ancen sikilku wis gatel, pingin nyaduk bal, akhire aku mlebu mbelani kelas telu liyane, sukur sukur gawe pemanasan mene. 
Aku kawit mlebu, bal langsung diumpano nang aku, aku pamer dribbling, keeping, lan speed, intine aku meliuk liuk nglewati mungsuh gampang ae, mungkin koyok nek leonel messi saiki, tapi level sekolahan sma. 
Nang ngarepe gawang bal tak saduk banter, kipere mung melongo, goaaal (1-0). 
Bal dideleh tengah, sempritan disebul tanda dimulai maneh, langsung bal sing dikuasai mungsuh tak royok, kenek, teko tengah, bal  langsung tak tendang nang gawang, jan tendangan akurat, nang pojok gawang, goaaal maneh (2-0). 
Ujuk ujuk onok arek sing curiga ambek aku, mungkin takon arek kelas liyo, lan diomongi nek aku duduk arek kelas telu sing tak belo. 
Dumadakan tanpa dikomando, arek kelas loro mungsuhku balbalan mau, nguber aku kabeh, ambek bengok bengok, ayo diantemi, ayo diajar, ditawur ae. Aku mlayu sipat kuping, mlayu ku tak banterno sak banter bantere, untung ae aku nduwe ilmu lari kaki seribu, tapi nggak lari dari kenyataan. Kabeh gak onok sing iso nututi, aku sing keweden akhire singidan nang njero wc sekolah, sing harum baunya kayak minyak kesturi. Aku krungu suarane arek sing nguber, bengok bengok, ayo didoleki, nek ketemu ayo diajar bareng. Aku tambah nyekukruk ambek kringet dleweran, sing maune kringet panas polehan dadi kringet adem. 
Alkhamdulillah gak ketemu, suwene kiro kiro rong jam aku singidan, ketoke wis sepi aku metu. Wis gak onok arek blas, nang parkiran kari sepedahku ijen, sepeda tak tuntun metu sekolah, terus tak genjot banter. 
Misale aku kecekel, lak sido benjut kabeh awak iki.