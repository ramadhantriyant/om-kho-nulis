---
title: Otak Kriminal
date: 2021-01-24 09:38:00
tags:
comments: false
---
Demam piala Thomas, sebab ketularan Indonesia berjaya, koyok bahasane upin ipin. Wong wong nang desoku, podo bareng nggawe lapangan badminton nang ngarepe langgar, garise nggawe teko pring sing wis disirati terus dipaku nang latar (lemah), aku yo melok ngewangi cek ketok pantes.
Lha wong aku iki raket gak duwe, opo maneh kongkon tuku kok, yo nek onok wong main Badminton, aku ngenteni kabeh wong podo mari ambek nglumpukno sisa kok, lumayan engkok kenek digawe dulinan. Nek wong wong wis podo main kabeh lan wis leren, kesel, genti aku in action ambek arek arek, badminton angger namplek, nek gak onok silihan raket, yo gak kakean akal, nggawe sandal jepit ae wis cukup, ngunu ae guyub rukun, senenge ra jamak.
Ancen aku iki seneng olahraga, dadi dulinan badminton ae aku cepet iso, lan apik maine jare wong wong. Aku sering diajak partner ganda, lumayan isok dulinan tapi gak athik bondo. Saking semangate olehku main, oleh kok mumbul dukur tak smes sak kuatku, full power, dadakan rakete ucul, mencelat, mungkin soale tanganku lunyu, kringeten dleweran, raket tak jupuk, tak deloki, sak naliko atiku kecut, lemes, wedi, lan lumayan panik. Lha yok opo, iku raket silihan sing jarene wonge iku larang regane, kebanting nang lemah banter banget, sampek rakete tak berbentuk, penceng kabeh. Raket tak wenehno wonge, pas wonge yo melok ndelok, jare wonge gak popo, engkok tak dandakno nang mojokerto. Aku blong, lego, tapi aku merasa bersalah, yok opo carane iso mbales budine, wis disilihi raket, diajak main, dikek i kok gratis, malah rakete tak rusakno.
Aku sing saben dino nang pasar budhal bengi, akhire kepikiran njupuk lampu neon, lha penerangane lapangan badminton mek neon siji 20 watt, dadi yo rodok remeng remeng.
Saben dalan mojopahit, tak riset, tata letak, pengkabelan, posisi ne potong kabel, akhire tak putusno, aku arep njupuk nang ngarepe / terase toko roti. Iku onok neon kiro kiro 40 watt kabehe loro.
Koyok maling profesional, lokasi, situasi, keamanan, wis tak peritungno kabeh, karek noto ati, wani tah gak eksekusi.
Nganti pirang pirang ndino, wanine mek nguwasno thok, ben lewat nggon sing tak incer, aku malah gupuh, kringeten, wedi karepe dewe.
Akhire tak wanekno njupuk, dino senin bengi mesti sepi biasane, tak siapno tang ambek glangsing (karung), sakwise teko pasar, aku langsung marani  TKP (koyok pulisi ae), aku tolah toleh, ambek gemeter, tak penek, tak ketok ambek tang, lampu sing sik murup, langsung peteng, age age ae tak lebokno glangsing sik wis tak cepakno. Aku mulih ambek wedi kabeh, sepeda tak genjot kalem ae cek gak ngetarani.
Tekan ngomah lampu tak serahno nang wong sing ngerti listrik ben dirakit lan dipasang nang lapangan. Jare wonge, tepak iki, lapangane iso dadi padang. Bareng di bukak, dipreteli supoyo gampang masange nang cagak, dadakan wonge mbengok, iki lampu 110 duduk 220, dadi gak kenek digawe.
Yo ngene iki nek maling sik amatir, kurang lengkap olehe riset.
