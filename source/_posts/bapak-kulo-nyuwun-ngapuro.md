---
title: Bapak, Kulo Nyuwun Ngapuro
date: 2021-01-09 15:00:00
tags:
---
Jaman biyen tebu durung ditumpakno trek, tapi isih di langsir nganggo lori. Dadi nek pas nebang tebu kudu digawekno dalan lori sing menghubungkan tebu sing nang sawah nganti tekan dalan sepur. Terus lorine digeret sapi, kiro kiro telu sampek papat pasang, teko sawah nang dalan sepur.  Sepur tebu biyen isih nggawe bahan bakar kayu alias sepur uap, nek mlaku bengi isih ketok genine teko cerobong uape.
Sekitaran kelas limo SD, aku ambek konco koncoku dolan nang tebangan tebu, dulinan lori tebu, lori disurung terus ditumpaki, ngunu ae wis seneng, nganti ngguyu lakak lakak. Nang rodane lori iku onok gemuk (lemak pelumas kental berwarna hitam di dalam celupan lilitan kayak goni ditaruh di suatu wadah tertentu)
timbul usilku, gemuk tak obong terus diuncal uncalno, malah digawe lomba, sopo sing iso nguncalno geni paling adoh, menang. Sarehne gak ati ati lan sembrono, akhire nyaut daduk (daun tebu yang kering), mrantak nang endi endi,  aku ambek konco konco usaha mateni geni, tapi gak nututi, akhire tambah gede. Ndilalah sing jogo tebangan teko, karo nggowo arit bengok bengok, aku sak konco sak kolo mlayu sipat kuping, sembiyar dewe dewe, wonge sing wis tuwo gak iso nututi playuku ambek arek arek, sawise wis adoh, aku singidan nang rowo (parit besar pembuangan air dari sawah), aku gak wani metu, tak enteni nganti magrib, sawise magrib rodok peteng, aku mulih ambek mlayu, lha wong nang tengah sawah sing ditanduri tebu. 
Tekan omah aku langsung adus,  lan bergaya koyok gak onok opo opo, tapi aku wedi lan kuatir, engkok nang diparani sing jogo tebangan, ambek wak polo (kepala Dusun). 
Bener ae, tibake bapak diceluk wak polo, ngomong nek anake wis ngobong daduk (tumpukan daun tebu kering) nang tebangan nganti mrantak nang endi endi, wak polo eruh soale dilapuri sing jogo tebangan, sebabe onok koncoku sing kecekel terus ditakoni sopo konco koncomu. 
Lha iki hebate bapakku, ora nesu yo ora nggepuki aku, wonge cuman meneng, gathik ngomong nuturi  aku sing dowo dowo, tapi aku ngerti dewe, sabar banget. 
Akhire bapak dihukum kerja bakti karo bapake arek arek sing melok ngobong, ndandani dalane rel lori suwene sedino. 
Bapak lan emak, dalam setiap helaan nafasku, aku selalu memuji dan berdoa, semoga engkau berdua diterima disisi-Nya, aamiin.