---
title: Rem Blong
date: 2022-08-09 09:15:00
tags:
comments: false
---
Budhal teko Lumajang jam songo isuk terus lewat pemandian Selokambang, Senduro, ngliwati wisata hutan Siti Sundari, terus bablas mlebu alas Semeru nganti tekan pintu masuk pendakian gunung Semeru nang Ranu Pane, sak suwene kiro kiro sak jam setengah. Pemandangan lan rimbune alas, kesegaran udara hutan yang asri, bener bener nglegakno dodo. Aku budhal dino Senin, dadi mlebu alas semeru nang daerah konservasi TNBTS (Taman Nasional Bromo Tengger Semeru ) ijenan gak onok kancane, adem sumriwing nang ati, tapi nang daerah kene aman kok, lan untunge dalan lan prasarana pendukung wis memadai, dalane apik berkelok kelok naik turun khas dalan pegunungan, tapi yo tetep tolah toleh, bek e mak bedunduk onok macan putih ngadang nang dalan. Sing luwih diwedeni duduk khewan opo genderuwo nang daerah sepi ngunu iku, tapi malah begal lan manungso lumrah sing arep tumindak ala. 
Teko pintu masuk pendakian gunung Semeru leren sediluk, saperlu raup nang pancuran sumber sing ora onok asate, awak dadi seger maneh, banyune cles adem banget. Nerusno laku, limang menit sampek nang Ranu Pane sing ugo dadi basecamp pendakian lan pendaftaran ulang pendaki gunung Semeru, soale saiki kabeh pendakian nggawe sistem booking online. Leren sediluk maneh gawe ngisi logistik, arep ngisi bensin pisan, padahal isih akeh, kalong mek sak strip, wedi nek nang dalan kentekan, soale alase sik dowo. 
Kabeh siap terus budhal maneh, kiro kiro setengah jam, wis tekan Bantengan, yoiku tempat utowo view Gunung Bromo teko sisih tenggara, koyok nang B29, Penanjakan, Seruni Point, Bukit Cinta. 
Leren disik, mengagumi keagungan relief alam dari Yang Maha Agung, tepake nang kene yo onok wong dodol bakso pisan, bakso rombong sepeda motor, mbadok bakso nang njero alas ambek ndelok kawasan Gunung Bromo teko punggungan bukit sing arane Bantengan, jan tepak tenan. Angine sumilir adem, syahdu, lan iso mangan sak klumbruk. 
Aku omong omongan karo bakule cek ketok raket, sok blater, 
" Mas, engkok nek nang pintu masuk Njemplang, aku mlebu nglunyur ae, gak atik tiket masuk kawasan Bromo, gak popo tah  ?", 
Mase njawab ambek ngguyu, 
" Gak popo mas, tapi ojok athik tolah toleh, cuek ae, koyok wong kene "
Aku gak duwe tiket masuk, soale mlebu kawasan Bromo saiki nggawe booking tiket online, tak pikir engkok nek dicegat gak oleh mlebu, aku tak bablas ae nang Coban Jahe, idep idep nduwe kenangan lawas nang kene. Biyen rikolo semono, dadi cawah candradimuka, penggulowentah, mulaine perjuangan meguru marang ibu yang luhur ITS. 
Gak kroso, bakso entek rong mangkok, wedi kaliren, engkok nek sido mudun nang Bromo. Mbayar, pamit, lan matur suwun sarane, langsung tak cengklak sepeda motorku, limo las menit sampek nang Njemplang, yoiku kawasan wisata pemandangan Gunung Bromo, sekaligus pintu masuk nang kawasan lautan pasir. Pas tekan pintu masuk, portale mbukak, soale onok jeep mlebu, aku ngiting mburine jeep, ambek masang rupo cuek bebek, koyok wong kunu asli. Ilmu halimunan tak pasang, ndremimil, supoyo sing jogo cek lamur mripate, temenan, sukses mudun gak dicegat. 
Dalane sempit, ngepres jeep, lan menurun tajam, kiro kiro teko tengah perjalanan, rem nang tangan kanan, berarti rem ban ngarep, ancles, digawe ngerem kok bles, wah iki rem ku ngarep blong, sak kolo awaku adem, kerih kerih semriwing adem, kringeten tapi adem, aku tolah toleh, pikiranku iki engkok dibanting nang endi sepeda iki, nek karo karone blong, nek leren saiki mesti tibone, soale dalane menurun tajam, pas onok dalan sing rodok datar, aku leren, ambek ambekan landung, lan ngucap alkhamdulillah kanti sora. Blong ae atiku, gak sido blong ngarep mburi sepedae. Leren, tak delok, rem cakrame panas mongah mongah, untung sistem pengereman sing mburi nggawe tromol, kok podo cakrame, sido gak dadi dandanan iki mau. 
Aku nggawe sepeda motor matic, mangkane motor matic sering dilarang nang daerah pegunungan, yoiku safety ne kurang, wis gak tak baleni maneh. 
Tapi yo kapok lombok, tetep ae, nek kepingin yo budhal maneh, ngunu ae kok dipikir.