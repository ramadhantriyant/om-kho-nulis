---
title: Ospek
date: 2021-05-08 14:08:00
tags:
comments: false
---
Sawise mari penataran, nek minggu ngarep arep dianakno ospek, yoiku perpeloncoan koyok tentara anyaran. Sing lanang kudu gundul pacul, kan sing wedok rambute dikepang loro terus diparingi pita merah putih, cek koyok wong gendeng. Tapi jaman sakmono kok manut ae, ancamane nek gak manut engkok nek melok nang laboratorium, praktikum, lan asistensi oleh biji elek. Sing luwih kejem maneh gak oleh melok sak semester.
Aku njaluk tolong wong kuli batu sing melok turu langgar, sing rodok iso nyukur, tolong pean cukur gundul nganti klimis, aku wedi karo senior sing ketoke galak galak.
Syarate melok ospek aneh aneh lan rodok gak masuk akal, salah sijine mosok dikongkon nggowo kresek gede sing setrip setrip ireng putih. Aku sing durung eruh seluk beluk Suroboyo, mbingungi. Akhire aku nang pasar Manyar, takon nang toko toko, akhire nemu siji, elek, lungset.
Gak popo, sing penting wis memenuhi syarat.
Jenenge ploncoan, arek mahasiswa baru dikongkon sing aneh aneh, nyanyi diwolak walik, nyanyi huruf vokale digengti i kabeh, mbrangkang, lan dikalungi karton sing tulisane jenenge kewan. Iki sing nggarai rodok gak enak, arek arek onok sing protes, adu argumen karo senior. Tapi jenenge senior, kalah menang nyirik, tetep menang terus. Arek sing protes tambah diumbah, tapi aku salut ambek arek sing wani protes, soale aku dewe gak wani, ciut nyali. Batinku ndang mari, ndang wis, tapi keadaan ngene iki sing nggarai ngangenin, nek datar datar ae yo gak onok kenangane.
Hari terakhir ospek nganti isya, momen terakhir, poro senior nerangno nek gunane ospek iku kanggo ngraketno paseduluran, rasa memiliki, setia kawan, dan kebersamaan seluruh civitas akademik. Saiki wis gak onok senior yunior, gak onok dendam, kabeh nyawiji, ambyur lan rangkul rangkulan, kompak berjuang ndolek ilmu nang ibu yang luhur ITS tercinta, jarene ngunu. Terus arek fisika moco puisi sing sangat menyentuh, ambek diiringi lagu hymne ITS sampek arek arek wedok podo nangis, bahwa kami siap mendarmabaktikan dan mengabdi terhadap nusa dan bangsa, diterusno menyanyikan lagu nasional Padamu Negeri, kabeh lampu dipateni, suasanane merinding banget. Acara buyar jam songo, aku mulih mlaku nyusuri dalan Kertajaya, tapi aku semangat lan gak onok keraguan aku kudu berhasil.
