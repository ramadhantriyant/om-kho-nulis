---
title: Hobi (3) 
date: 2023-02-11 07:24:00
tags:
comments: false
---
Subuhan nang Tawangmangu, banyune gak kenek digawe raup, kaku rasane, ademe ora karuan, koyok jajan chiki ngebul, njenggirat cles. 
Tenguk tenguk nang teras kamar, udane deres, rencana arep mlaku nang sekitar bukit sekipan ugo nang pasar tawangmangu bubrah, bubar jalan, gak sido. 
Greeeng, onok sepeda motor gede loro teko, priyayi loro gede duwur gagah pidekso. Aku mesem ngguyu, nyemanak marang liyan. Uluk salam lan salaman koyo adate wong urip bebrayan. Tibake kelorone wong Bekasi, gaya lan tutur bahasane koyo wong Jakarta, lu gue, emangnye siape lu. 
Tak takoni, jarene, " Berlibur pak, menikmati hidup, setahun sekali, mau keliling Tawangmangu, Sarangan, terus bablas ke Bromo. Kalau bapak kan bisa seminggu sekali ke sana ". Prasamu danyange Bromo tah, seminggu pisan mrono, grenenge atiku. Aku koyo keslentik, " Sudah keliling ke mana saja, sudah pernah touring ke Sumbawa  ? ", aku rodok sombong. 
Wonge mesem, karo ngomong,  " Masih pulau Jawa aja pak ". Aku dewe yo ora tau kok, cumak ngeyel gak gelem kalah, wong Jowo hare, sing penting sombong disik.