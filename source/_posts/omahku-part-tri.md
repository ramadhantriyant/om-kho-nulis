---
title: Omahku part Tri
date: 2021-02-03 07:41:00
tags:
comments: false
---
Jaman sak mono, durung onok kasur dadi turune nang amben ombo, dilemeki (dasaran) galar (siratan bambu yang ditata) terus dikeki kloso (tikar daun pandan) sing tipis. Kadang turune saking anglere, nek tangi gegere ngecap anyaman kloso, malah nek gak onok klosone, ngecap galar, apik, gegere malih onok polane.
Dulurku wolu, enak, nek turu jejer jejer koyok iwak pindang, kadang royokan enggon turu, persis koyok arek ujian jaman saiki, tempat menentukan prestasi.
Sarehne durung onok listrik, nek turu, bengi, gak onok lampune, oblik (lampu minyak kecil) wis dipateni, hemat energi, lan wedi nek oblike dipancal kucing, utah terus kobong, wong omahe teko gedek sing gampang kobong.
Dadi nek turu peteng dedet lelimengan, sik untung nek onok padang mbulan sik iso ndelok bayangan.
Iki nggarai masalah nek bengi tangi kudu pipis, wis jedinge adoh, nang njobo omah, leren mbukak lawang, sing grendele duwur, tanganku gak teko. Kate nggugah masku wegah, jane aku gak wedi metu bengi nang jeding, tapi mlaku peteng ambek nggrabak nggrabak aku aras arasen. Akhire nek pipis bengi, aku mlaku santai ae nang pojokan kamar, langsung cuuur, bablas angine, cuek aja, khan lantaine teko lemah, dadi uyuhe meresap sempurna ke dalam tanah.
Isuk isuk, tangi, mbakku wis mbengok, sopo sing nguyuh nang pojokan kamar, ambune koyok pete bleger.
