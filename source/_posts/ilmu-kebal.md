---
title: Ilmu Kebal
date: 2021-01-26 10:48:00
tags:
comments: false
---
Dino minggu, sekolahan prei, nek gak sepedaan, yo biasae adus nang kali Brantas. Nek adus kali gak tau diluk, mesti suwe kadang sampek lali wektu, krosone nek wetenge wis luwe, ngene iki biasane juga, mulai tolah toleh, nggolek opo sing kenek dipangan, mungkin saiki istilahe dadi keren, survival life.
Tapi nek biyen ancen keleson temenan, ketemu ciplukan, keres, asem londo, rambusa diemplok, opo maneh ketemu tanduran nang tegalan, terong, kacang panjang, timun, krai gak athik kesuwen, langsung diganyang, embuh wek e sopo. Dadi gak kancil thok sing nyolong timun, kancil nek nyolong siji loro, lha iki maling ndas ireng, gak trimo sithik, isok ludes tanduran sak kedokan.
Pas lagi mari adus kali, mlaku turut pinggir kali nang tegal,
Ndilalah pas lagi luwe luwe ne, onok pemandangan sing menyejukkan mata, onok wit kates telu jejer, uwohe lumayan akeh, lan iki sing sip, onok sing mateng. Langsung ae mak petingkrik, tak penek gak ndelok situasi, lagi enak enake nang nduwur ambek milihi sing mateng ambek kemampo, onok wong bengok bengok,
" Eh lapo le, kates ku kok unduhi ? "
Mak trarab atiku, wah konangan iki, aku spontan njawab,
" Niku pak, sampeyan kulo penekaken, kulo unduhaken  katese",
Wonge gak sido muring muring, malah ngguyu,
" Kok akas temen awakmu le, gak athik di kongkon, wis ngunduhi, wis jupuk ono kabeh, awakmu iku pancet ae kelakoane".
Ambek meringis kecut, tetep tak jupuki katese.
Akhire aku diwenehi sing rodok mateng alias kemampo, sarehne wektu iku aku lagi ngejak keponakanku, kiro kiro areke sik kelas 3 SD, aku wis kelas telu SMP.
Kates tak kepruk ambek watu, ancene lagi gak nggowo arit, embuh iku mau kok nggak nggowo arit, soale biasae aku nek dolan mesti nggowo arit.
Kates kemampo tak krokoti, gak peduli onok dadake (getah) kates, aku cuek lan enak ae. Tapi sing dadi masalah, keponakanku durung terlatih lan durung tak ajari ilmu kebal, ilmu racun tanaman. Cangkeme gubrah dadak kates, lan iki gatel kabeh, ambek areke tambah dikukur (digaruk) ae, akhire cangkeme aboh (bengkak) koyo buto terong, lambene ndower.
Tak ajak mulih, aku diuring uring mbokne (mbakyu ku), arek sik cilik wis diajak nyolong kates.

Apes, ancen duduk nogodinone.
