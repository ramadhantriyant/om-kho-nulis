---
title: Balada Beasiswa
date: 2021-02-18 20:28:00
tags:
comments: false
---
Biasae nek onok PR aku gak tau nggarap nang omah, sering nggarap nang sekolahan, kadang nek mari pelajaran, malahan akeh laline nek duwe PR, dadine gupuh nek kate mlebu pelajaran, age age nggolek contoan nang arek arek.
Wektu iku SMP onok PR matematika, gurune tiyang estri sampun radi sepuh, aku eling asmanipun Ibu Tis, sabar, kalem,  putih, gede duwur, lan keibuan.
Bu guru paring PR, soale cuman 3 yoiku bab tentang vektor lan kudu digambar ono ing buku strimin, Bu Tis ngendiko " PR dikumpulkan minggu depan anak anak, jangan lupa beserta gambarnya ". Aku gak ngerti iku buku strimin, lan koyok biasae aku cuek ae nek onok PR.  
Pas wayahe pelajaran matematika minggu berikute, aku lali nek onok PR, teko sekolahan, gupuh ndolek contoan, tibake yo akeh arek sing model koyok aku, dadi rame ngerjakno PR. Tapi masalahe aku gak nduwe buku strimin, arek arek wis podo nduwe, aku bingung, akhire aku njaluk sak lembar buku strimin gawe nggarap, garapanku spontan, gak athik garisan, serba cepet, perhitungan vektor gak athik rumus tapi tak kiro kiro nggawe skalane strimin, serba imajinasi.
Bu Tis rawuh lan ngendikan " Tolong anak anak PR minggu lalu dikumpulkan, nanti kita bahas bersama sama ", mati aku. Arek arek podo ngumpulno bukune, lha aku cuman sak lembar, babahlah timbang gak nggarap, pikirku.
Bareng dibahas bareng bareng, tak delok kok garapanku bedo dewe, tapi yo mendekati bener.
Bu guru mrikso PR e arek arek, wonge heran, iki kok onok sing nglumpukno PR mek sak lembar, iki PR e sopo? Karo nyeluk jenengku, ayo maju sini.
Aku maju nang ngarep kelas,      "  Coba kamu selesaikan PR nomer tiga menurut caramu "
Aku langsung nang papan tulis, lan nggambar vektor beserta hasilnya, langsung hasil akhir tanpa perhitungan nggawe rumus. Aku nggawe ilmu kiro kiro. Bu guru takon " Kok langsung ketemu hasilnya, bagaimana caranya ", aku njawab " Saya kira kira dengan memakai skala bu ", Bu guru manggut manggut, terus takon  " Ini kenapa kok nggak pakai buku, kok cuman satu lembar, awut awutan pisan ", aku meneng ae, " Nanti sehabis pelajaran, istirahat, kamu ke kantor, temui saya ". Aku kaget bin bingung, selawase sekolah aku gak tahu nang kantor guru, wah dihukum paling aku iki.
Wayah istirahat aku nemui Bu Tis nang ruang BK, aku wis ketir ketir, wis cilik atiku. Bu guru takon kenek opo kok nggarap mek sak lembar, tak jawab ae, kulo nyuwun konco kulo, soale gak nduwe buku strimin, wonge tambah ndedes, berarti kamu tidak mengerjakan PR di rumah, tak iyakno ae, wong pancen bener. " Kalau begitu, orang tua kamu harap ke sekolah, biar tahu anaknya tidak mengerjakan PR ", saknaliko aku mbrabak abang, mbrebes mili, nangis sesenggukan, kelingan bapak sing sik entas sedo, kelingan emakku sing lugu, aku marah lan aku malu, saya tidak mau dipermalukan.
Akhire bu guru ngomong, awakmu iku pinter, tapi ojok males, garapanmu bener kabeh, nilaimu yo apik apik. Ngene ae, kowe tak ajukan dapat beasiswa yo. Aku ambek isih nangis, kulo mboten purun beasiswa, soale nang pikiranku nek oleh beasiswa iku siswa sing gak mampu secara ekonomi. Aku gak tau telat mbayar spp, spp saat itu 1.200 rupiah, aku yakin wong tuaku isih mampu mbayar masio direwangi nyungsang njempalik, akhire minggu ngarepe aku diparingi buku tulis lan buku strimin.
