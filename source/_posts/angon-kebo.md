---
title: Angon Kebo
date: 2021-01-12 15:00:00
tags:
comments: false
---
Omah jaman biyen iku ciri khase nang ngarepe omah onok kandange kebo, semono ugo omahku. Dasare emang petani tulen, fungsi utama kebo yo kanggo mbantu kerjaan nang sawah koyoto mbrujul (membolak-balikan tanah utk persiapan sawah ditanami padi), nyingkal (mengolah tanah untuk polowijo) nggaru (menggemburkan dan meratakan tanah untuk sawah) lan liyane. Fungsi kedua yoiku kanggo investasi, tuku kebo rodok cilik utowo kebo kuru terus dirumat, engkok nek wis gede tur lemu, diijolno maneh sing cilik, dadi oleh balen. Hasile wong tani yo ngunu iku, panen teko sawah disimpen nang lumbung kanggo persediaan mangan setahun utowo nganti masa panen maneh, dene iwake (lauk) yo golek kulupan opo rambanan, jarang utowo hampir gak tau mangan pitik utowo daging, mungkin nek riyoyo utowo onok wong nduwe gawe (hajatan), baru iso mangan, iku pun paling sak cuwil. 
Sakwise teko sekolah SD, jam loro tugasku yoiku angon kebo, kebo iku luwih manut timbang sapi, kadang tak giring nang lapangan, kadang cedek sawah, kadang nang tanggul cedek kali Brantas, tapi gak wani cedek kuburan soale aku wedi. Paling sering tak engon nang lapangan, soale ambek tak sambi balbalan. Angon jam loro nganti surup meh magrib, kebo tak giring nang kali Brantas perlune diadusi, aku yo melok adus pisan, wong ancen senengane adus kali, dadi sak durunge onok istilah kumpul kebo, aku kaet cilik wis kumpul kebo he.. hee.. he.. 
Ing sawijining dino, aku koyo biasae angon kebo, kebo tak giring nang lapangan, cuacane mendung terus udan deres, aku ambek arek arek balbalan, saking seru lan konsentrasi olehe balbalan, aku lali gak ngawasi kebo ku, bareng mari balbalan meh surup kebo ku arep tak giring, lha dalah, kebo ku kok kurang siji, aku panik, ambek nggoleki ngalur ngidul, gak onok. Ambek nangis aku moleh, ngomong bapak. 
Untunge gak let suwe, masku sing nomer loro moleh teko Mojokerto, nuntun kebo ku sing ilang. 
Jarene, masku nemokno kebone pas perjalanan muleh teko Mojokerto, didelok lan ditamatno, iki lak koyok keboku tapi kok sampek tutuk kene, jarak lapangan balbalan sampek nang lokasi ketemu kebone kiro kiro 2 kilo lan iku nyebrang jembatan, opo gak saking suwene olehku gak ngawasi kebo. 
Lha misale gak ketemu masku, lak sido ilang temen kebo iku, pancene arek isih cilik, dikapakno maneh, lumrah tur iso gawe pelajaran.