---
title: Elegi Partikelir
date: 2021-10-23 08:27:00
tags:
comments: false
---
Loro lopone wong nyambut gawe, direwangi nyungsang njempalik, sikil digawe sirah, sirah digawe sikil, koyok akrobat ae. Jarene tembung jare, nyambut gaweo sing akas lan temenan masio kasile ora mekakat, kurang nyukupi butuhe ngaurip, tapi mbesok ing tembe oleh ganti sepiro akehe tetesing kringet bakal ginanjar kang matikel tikel. Ojo selak marang kahanan. Ujare wong sing sareh, nikmati, jalani, syukuri.
Koyo lelakon sing bakal tak critakake, ono sewijining pawongan wadon sing umure sekitar 40-an, anake papat, sing mbarep wadon sik tas lulus SMA, ayu manis lencir tur nyemanak. Dene lelanange ganteng gede duwur tur mbois pisan, kerjone dadi sopir perusahaan micin multinasional soko Jepang.
Gumunku, wis urip kepenak kok isih disambi dodolan krupuk upil ( krupuk asin sing digoreng ora nganggo minyak goreng tapi pasir).
" Enak apane mas, sawang sinawang, direwangi ngene iki berarti isih kurang",
ngunu jawabe nek tak takoni kenek opo kok isih gelem dodolan ngalor ngidul. Kawitan dodolan nggowo mobil carry bagong, sing isine kebek krupuk, terus munggah pangkat dadi mobil taruna fgz.
Pirang pirang minggu ora ketok dodolan, pas ketemu aku ambek mbokne sarip, terus crito nek sing lanang mari sedo, jaman sik rame ramene loro pit kopat kapit mbiyen tapi iki lorone duduk kopit tapi lambung jarene. Karo nangis mbrebes mili crito karo mbokne sarip ( aku mek ngrungokno thok, wedi melok nangis, wong aku gembeng),    " yok opo iki mbak, anakku sik cilik cilik ",
Jawabe mbokne sarip,
" sing sabar ae, engkok lak onok dalane dewe, Gusti Allah ora sare ".
Temenan, telung wulan sakwise bojone sedo, anake wedok diceluk perusahaan dikongkon mlebu kerjo, jare sebagai imbal balik pengabdian bapake nang perusahaan, aku ngrungokno ae melok bombong atiku.
Pas melok ngeterno ibuke dodol, arek prawan iku tak gudo,
" Enak endi nduk, dodol krupuk opo kerjo  ? "
jawabe singkat, padat, jelas lan menohok,
" Eco kerjo paklik, mboten soro "
Aku mlengos, karo mesem kecut, misuh lirih, hancurit iki.
