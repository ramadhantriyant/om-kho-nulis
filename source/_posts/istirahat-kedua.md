---
title: Istirahat Kedua
date: 2021-01-05 15:00:00
tags:
---
Menggambar, pelajaran paling gak tak senengi, embuh aku iki kok nggak iso nggambar, padahal nggambar sederhana ae dadi kaku, aneh, lan lucu. Nggambar favorit yo nggambar gunung terus onok Srengenge ne ditambah dalan lan kali, wis ngunu thok, nek gak ngunu yo nggambar lemari, enak kotak thok, terus sikile lemari tak kongkon nggambar saleh, koncoku sing pinter nggambar. 
Mosok nilai nggambar mesti oleh enem (6) ae, gak tau onok kemajuan. 
Nek wis mancik istirahat kedua, iki sing tak senengi, weteng kemrucuk, luwe gak karuan, soale sekolah jarang sarapan, malah sering enggake, wis biasa. Biasae aku langsung budhal nang prapatan kidul sekolah, nggolek tebu, luwih tepate njabut tebu, ekstreme nyolong tebu, tapi sitik thok. Tebu dikrakoti nggawe untu langsung, gak athik dionceki nggawe pisau, untune wong biyen kuat kuat, lha wong mangane barang atos thok, gak tau mangan permen, coklat, opo maneh pemanis buatan. 
Luput nggolek tebu, yo menek asem, wit asem nang dalan kimia farma, dalan ngidul, wite gede lan uwohe akeh. Seneng mangan asem cimpling, woh asem sing sik enom, renyah, klungsune (isine asem) durung onok, rasane kecut luarbiasa,  nek mangan ambek meringis, sikile gidro gidro, tapi kok terus. 
Bal balan, iki olahraga wajib nang istirahat kedua, gak tau leren, masio gak onok bal, yo nggawe bal teko suket terus dibundeli tali teko wite gedang, ngunu wis seneng lan dadi rame, bal balane nang karangan pojok lore sekolahan, bubar bal balan nek bel sekolah wis ditabuh, terus rame rame njaluk ngombe nang Wak Nyamun, omah sing cedek sekolahan, langsung njupuk nang genuk (genthong) nganggo siwur langsung, enak onok uget ugete (jentik jentik) barang, tapi arek biyen iku gak gampang loro, lha yok opo awake gerak terus, mangane alami.