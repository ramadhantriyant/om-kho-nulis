---
title: Nggogok Endog
date: 2021-02-06 18:36:00
tags:
comments: false
---
Wong jowo biyen nek nduwe gawe, sunatan opo kemantenan, pitung dino sakdurunge mesti  gotong royong, tonggo teparo sak kiwo tengene, adek trathak, yoiku simbol nek arep nduwe gawe. Pirantine yoiku sesek kiro kiro ukurane 3x4 meter, dikapur putih, sing dideleh (didirikan) nang ngarepe omah (teras), terus diparingi janur kuning melengkung, opo anyaman godong klopo sing rodok tuo sing jenenge bleketepe, sing fungsine kanggo nolak bala lan nyuwun supoyo acara mbesuk iso lancar lan sukses, ora ono gangguan sawijiing prahoro. Sawise ngadek terus dibancaki, tumpeng ambek jajan pasar, supoyo acarane Slamet. Mbahe  olehe ngujubno (ndongani) iku lucu banget menurutku, lha yok opo, donga Arab campur jowo, lak aksen sing digawe aksen jowo, dadi koyok wong ngidung, tapi iki sing nggarai manjur lan cespleng, soale ndungone tulus, temenan, lan ora njaluk Neko neko, sing penting kabeh guyub rukun nyuksesno acarane.
Acara terakhir yoiku masang takir / cokbakal (sesembahan) koyok tumpeng mini, diwadahi godong gedang sing dibentuk kubus terbuka nduwure, isine yoiku sego sithik dibentuk kerucut, bumbu dapur, duik 5 rupiah, jajan lan endog pithik kampung.
Lha iki sing tak incer, ndoge pithik, biyen endog termasuk makanan mewah menurutku, soale jarang mangan endog, gak koyok saiki endog pithik ras / leghorn mblader,  pingin mangan nganti bonongen, yo keturutan.
Takir pertama, dipasang nang nduwur cagake trathak, isine takir gak oleh dijupuk sakdurunge acarane mari. Dasar aku iki gak gelem kalah sakdurunge buruan kecekel, tak enteni tlendone (kelengahan) mbahe, sakwise mbahe ngaleh rodok adoh, age age takir tak penek, tak jupuk endoge.
Takir kedua, dipasang nang  pagere sing nduwe gawe, takir ketiga dipasang nang babakan (tempat memandikan kerbau, tempat mandi) kali Brantas, takir kedua ambek ketiga iki gampang jupukane. Sing angel iki takir keempat, dipasang nang punden (tempat yang disakralkan, jarene tempat yang mbaurekso kampung), biasae nggone nang grumbul grumbul cedek kuburan, adoh teko perkampungan. Wis nggone sepi, wingit, pokoke medeni bocah. Mbahe olehe nggowo takir nang punden, tak tutno teko kadohan, bareng takir dideleh, terus diobongi menyan sing dibakar nang nduwur kawul (tumpukan jerami kering), ambune ngaluk ngaluk, nggarai suasanane tambah mistis. Aku  jane yo wedi, tapi keinginan njupuk endog lebih besar dari rasa takut, sementara wedine minggir disik. Bareng mbahe ndungo/ngujubno, age age tak parani, aku apal, biasae mbahe nek ndongani ambek merem, khusyuk. Selagi mbahe ndongani, endog tak jupuk cepet cepet, bareng mripate mbukak, wis mari olehe ndungo, kaget, kok ndoge lan duike wis amblas, mosok sesembahane wis ketrimo mbah punden, gak eruh nek kalah cepet ambek aku.
Untung mbah punden sing mbaurekso, gak nduwe ilmu kecepatan lan insting berkompetisi secara sehat, mangkane tak akali.
