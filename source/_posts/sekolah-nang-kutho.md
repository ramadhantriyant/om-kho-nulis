---
title: Sekolah Nang Kutho
date: 2021-01-08 15:00:00
tags:
comments: false
---
Infrastuktur tahun 84 isih amburadul, dalanan njero kampung isih lemah, nek dalan raya makadaman, yo watune pating gronjal, pating pecungul, gak kenek kanggo lewat sepeda ontel, nekat lewat ngono, sido prothol sepedahe. 
Waktu iku, SMP kelas siji mlebu awan moleh sore sekitar jam limo. Jarak omahku karo sekolah SMP kiro kiro 7 kiloan, aku budhal moleh gak onok koncone. Nek musim udan, moleh jam limo iku wis peteng, padahal omahku adoh, athik ngliwati kuburan ping telu, wis dalan jeblok, jembret, ban sepeda kembet, weteng luwe, klambi kluncum, kademen pisan. Ngliwati kuburan, sepeda tak pancal banter, suasana wis surup, magrib, dadi wis peteng, ambek kudu nangis aku ndremimil, ngrapal, dungo sembarang kalir tak ucapno, mungkin genderuwo ne mesakno opo malah tambah ngguyu, ndelok arek cilik gundul surup surup kesrakat nang kuburan, tapi iki sing nggarai aku tatak, ternyata dengan kemauan kuat, rintangan akan minggir dengan sendirinya.