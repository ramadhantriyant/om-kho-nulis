---
title: Ndolek Kerjo (2)
date: 2022-08-11 11:10:00
tags:
comments: false
---
Budhal teko stasiun Pasar Turi kiro kiro mari magrib, kanti semangat 45, dungo, lan puja puji gawe kesuksesan serta kelancaran perjalanan menyang Jakarta. Kepingin uri uri lan budi doyo amrih iso sukses lan iso mbiyantu adik adik seteruse. 
Sepur paling ekonomi, biyen iku tiket tanpo nomer lungguh, dadi cepet cepetan oleh lungguhe, dadi paling blesah gak karuan. Syukur aku oleh lungguh ngadep mengarep, gak iso mbayangno nek perjalanan sak mono adohe terus gak oleh lungguh, opo oleh lungguh tapi madep nang mburi, iso kliyengan barang nek tekan. 
Tapi enake, wong kabeh sumanak, grapyak, koyok dulur dewe, mungkin perasaan sak perjuangan, sak strata, podo status ekonomine, dadi gak klawungan, akeh konco gawe ngomong. Jenenge ae sepur ekonomi, dadi diluk diluk mandek nang tiap tiap stasiun, lan sing dodol, wong asongan, prasaku kok luwih akeh timbang sing numpak, dodolan sembarang kalir, macem macem onok, teko panganan, suwal, kaos, wong ngamen, amen ambek ngaji, wong ngemis, wong nyapu ngresiki dalan, sampek pegel nyimpangi. Jan keamanan lan kenyamanan nomer suwidak, tapi sepur super ekonomi bung, maklum ae. 
Jam sepuluh bengi, wis rodok sepi, mungkin wis wayahe istirahat, tapi iki babak baru dimulai. Wong sing lungguh mburiku ngetokno kartu remi, lan mulai pating gemlodak, ngguyu lakak lakak, ambek kotekan nyanyi nyanyi, nyenengno ketoke. Hasrat main kertuku timbul, wong aku biyen iki yo maine lumayan, aku termasuk didikan teko King Gambler Academy, nang kampus nek bengi penggaweane main kertu. Tak pikir dowo, gak usahlah melok, aku butuh istirahat gawe melok tes mene, tak siapne jasmani lan rohani, ben iso fesh nek njalani tes. Kiro kiro jam rolas bengi, wong podo mapan nggolek panggon turu, onok sing nggelar kloso, kain, jarik, nang selasar utowo nggon wong lewat, terciptalah pemandangan yang mencerminkan keadaan ekonomi saat itu, posisine wong turu koyok pindang, pating besasil gak karuan, dadi nek pingin nang wc, yo kudu ati ati, pinter pinter menghindari, lan golek selane kanggo pancikane sikil, gak ati ati iso ngicaki ndase wong barang. 
Wong sing main kertu gak buyar buyar, sampek subuh. Aku gak iso turu sewengi, gak iso istirahat, awak koyok legrek kabeh, remek. Sak jane sepur teko stasiun Jatinegara iku jam nem, tapi molor sampek sekitar jam wolu, ambek gleyoran aku mudun, tolah toleh, gak mikir sarapan, masio wingi budal yo gak mangan. Embuh yok opo critane, numpak opo aku lali, aku nyampek daerah Cakung, takon wong dalan Rawa Gelam iku ngendi, gak onok sing eruh. Akhire onok pos polisi, tak parani, aku dikandani pak polisi, lan diwarahi dalan dalane, ternyata iku daerah kawasan industri, sesuai arahan pak polisi, aku mudun nang ngarepe pintu kawasan. Ternyata kantore PT Pama Persada iku mlebu lumayan adoh, kudu nggawe ojek. Tapi sing aku kaget, lan syok, ojeke nggawe sepeda unto, alias sepeda lawas. Wah nek ngene iki, yo sak klumbruk rek nang ndeso, mosok nang Jakarta sik onok sepeda unto. 
Tes dimulai jam sepuluh, lha iki wis jam setengah sepuluh, aku diduduhi kantore ambek tukang ojeke, tapi aku mudun nang mushola, saperlu raup lan ganti klambi gawe melok tes, wong kawit budal wingi gak ketemu banyu, babahno gak atik adus, sengak yo gak popo. 
Ritual tes tak lakoni kanti konsentrasi tinggi, aku pingin ndang lolos, terus nyambut gawe. Jam siji istirahat, aku ngeloyor nang mushola, wetengku kemrucuk gak karuan, lha wong budal wingi, disamping gak adus yo gak mangan pisan, wis klop nemene. Onok wong dodol tak parani, tibake dodol ketoprak, panganan opo iki, nek nang nggonku ngene iki jenenge ludruk, aku gak ngreken, sing penting mangan. 
Jam loro tes dimulai maneh, tes psikologi sekalian wawancara, sarehne iki tes pertamaku, tak jawab ae sak kenekku, gak atik kiat kiat khusus. Jam papat tes wis kelar, jarene hasile engkok dikandani via surat. 
Ngeloyor ae aku mulih, sampek stasiun Jatinegara, tibake sepur jurusan suroboyo wis gak onok, kari jurusan Semarang ambek Yogyakarta tapi iku jam 8, lha saiki sik jam 6, waduh alamat mbambung disik nang stasiun, awak wis kesel, remek, ngantuk, pliket kringeten, ambune gak karu-karuan. Pas wayah numpak sepur, lungguh, terus tebal, keturon, gak eling blas, gak eruh sepur budhal, elingku digugah pas sepur tekan yogyakarta, maringunu krengkalan ndolek bis nang terminal jurusan Suroboyo, oleh bis langsung turu maneh, balas dendam turune.