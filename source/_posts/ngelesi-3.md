---
title: Ngelesi (3)
date: 2022-01-31 21:14:00
tags:
comments: false
---
Sawise leren ngelesi nang Semolowaru, aku iseng iseng masang iklan baris mini nang Jawa Pos, isine cekak aos
```
" Terima Les mat fis kim
   Mhs ITS (031) 123456 "
```
Aku nyilih nomer tilpune koncoku suroboyo, tak enteni sedino rong dino, gak onok sing tilpun. Aku wis gak berharap, lan lali, soale kuliah yo lagi padet lan abot abote.
Dadakno, seminggu sawise iku, koncoku ngomong nek onok sing tilpun, jarene onok sing arep les tapi nang kawasan Perak. Koncoku nduduhno alamate, Jalan ikan sepat iv, nek ndolek nggone, iku ketoke kawasan perumahan perwira AL. Tak takokno koncoku sing omahe Perak, pancen bener iku perumahan perwira.
Aku ragu, tak trimo tah gak, duduk masalah wedi, tapi adohe iku lho. Jarak antarane
ITS Keputih Sukolilo nang Perak iku podo karo teko pucuk nang pucuk. ITS nang Suroboyo timur bagian selatan terus Perak iku nang Suroboyo utara.
Nek numpak bemo lyne O, werno kuning, gak gelem dibayar biasa, mesti njaluk tarif tambah setengah maneh, saking adohe.
Akhire tak budali ae, itung itung tak gawe tantangan. Wis kesepakatan mulai les sore, jam papat buyar jam limo. Aku budal jam setengah telu, tak kiro kiro sekitar paling lambat sak jam wis nyampek, tibakno tekan Perak jam telu luwih titik, bareng adzan ashar. Leren disik asharan, nang mesjid njero kampung, sepatu olehku nyilih koncoku ( Budi Rudianto, saiki dadi Profesor nang Andalas Padang ), tak cepot nang ngarep. Mari sholat, tak pikir wektune sik suwe, aku klesetan disik, sak sliyutan keturon, awak seger maneh. Aku tangi terus raup nang jeding, bareng mbalik arep sepatuan, aku clingak clinguk ndoleki sepatu silihanku, kok gak onok. Ngalor ngidul tak ubengi kabeh, ternyata oh ternyata, sepatune dijupuk sing luwih membutuhkan, aku mlongo bin ndomblong, iki yok opo engkok ngomonge nang Budi, luwih sangar maneh, iki mulang les e diterusno nyekeran tah mbalik mulih.
Tak pikir, wis kadung njegur teles kabeh kok mbalik mulih, terus aku wis janji ambek wong dino iki, kudu tak lakoni ae. Ambek nyeker aku nang omahe sing les, aku langsung uluk salam nang ngarep omah, dadi gak eruh nek aku nyeker.
Tibake iki omahe perwira menengah AL, priyayine sing lanang teko Manado, jarene keluarga atlet anggar nasional, aku eling jeneng mburine marga Lentjun. Wonge grapyak semanak nyenengno, sing wedok wong asli jowo.
Aku dikenalno ambek anake sing arep tak les i, arek wedok SMA Hang Tuah, ambek koncone telu, wedok kabeh. Aku wis ndredeg gak karuan, mbiyen ngelesi wedok siji ae wis kringeten, opo maneh iki arek papat, atik areke mbois mbois, tak kuat kuatno atiku.
Untung aku nduwe aji aji panglipuran, tak rapal, cek percaya diri. Kawit mulai les, arek wedok wedok wis langsung nggudo ae, mungkin eruh nek gurune melas, atik rungsep, rambut awut awutan, wajah khas ndeso. Aku tambah gobyos kabeh, tapi aku berusaha konsentrasi, penuh percaya diri, bahwa saya bisa.
Buyar les, arep mulih aku ditawani maem ambek ibuke, aku nolak alus, alasan gupuh arep onok kegiatan nang kampus, jarene ibuke, ayo mas maem disik, perbaikan gizi disik, aku ngguyu isin, ibuke iki pengertian lan perhatian banget ndelok arek kost sing bungkring ngene iki.
Bareng aku pamitan mulih, diterno kabeh nang ngarep omah, aku lagi eling nek nyeker, sak kolo aku kelimpungan, wah blaen, iki engkok lak eruh kabeh nek aku nyeker.
Lho mas, sandalnya mana  ?
Eruh aku mudun nang dalan gak sandalan, awakku langsung dadi panas, raiku abang mbranang, koyok kepiting di tunu, diguyu wong sak omah, isinku nganti sundul langit. Apes.
