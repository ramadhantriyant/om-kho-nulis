---
title: Njajah Deso Milangkori
date: 2022-08-29 17:20:00
tags:
comments: false
---
Yo ngene iki nek wong kengangguren, mbarah ae tanpa tujuan. Nuruti mlaku ban, ati mung manut. Sarehne gak gablek montor, nang endi endi yo sepeda motoran. 
Nek cuman lokal, Jombang, Mojokerto, Sidoarjo, Gresik, Suroboyo, Lamongan, Nganjuk, nganti gang buntu ae wis tak parani kabeh. Nganti daerah terpecil, sing gak tau di parani jalmo menungso wis tak tekani lan wis tak uyuhi, menowo tetenger utowo ninggalno jejak koyok kucing nek nemokno area anyar. 
Pucuke pacitan, Donorojo, daerah perbatasan Jawa Timur lan Jawa Tengah sisih kidul, wis tak ubek nganti nyeser pantai Banyu Tibo. 
Meduro sing panase ora jamak, tak umeti teko pucuk kulon, Bangkalan menyisir lewat kidul nganti Sampang, Sumenep, Kalianget nyebrang numpak gethek nganti Gili Labak. Pulau karang sing apike koyok Maldives. Mentas teko kunu tak terusno nganti pucuk Meduro sisih wetan dewe, Pantai Lombang sing akeh wit cemara udang. Mek sediluk, maringunu bablas nyisir lewat pantai utara Meduro, daerah kene iki sepi banget lan dalane gak sepiro apik timbang lewat selatan, jane yo griming griming jitokku, tapi sing penting ndungo slamet ae. 
Daerah tapal kuda, Tuban, Bojonegoro, Lamongan, koyok wis tak njah njah, sampek alas jati, gung lewang lewong, panas, kemrasak, teko negeri atas angin Deling, daerah Samin, nganti pengeborsn minyak tradisional Teksas Wonocolo, terus mangulon tekan Cepu, Blora. 
Daerah bumi Ronggolawe Tuban, teko kulon dewe pantai pasir putih Temen, Jenu, pantai kelapa, nganti pantai Boom nang daerah kota, Guo Akbar, nganti Guo Ngerong nang Rengel. 
Nek Gresik nganti nang Ujung Pangkah, Pulau Mengare, jan wingit temen. 
Jare anakku " Yah, sak Jawa Timur wis diparani kabeh, mari ngunu ayo ngubengi Jawa Tengah, tapi tuku montor disik ", tak jawab ambek nggremeng " Aamiin ".
Enak awakmu saiki sik cilik wis eruh endi endi, lha bapakmu iki wis tuek kawit iso nang endi endi. Kurang bersyukur yok opo maneh.