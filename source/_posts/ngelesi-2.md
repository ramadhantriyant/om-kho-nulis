---
title: Ngelesi (2)
date: 2022-01-11 07:25:00
tags:
comments: false
---
Semester limo, aku wis canggih lan ahli nang dunia persilatan les mengelesi. Pas aku dolan nang himpunan mahasiswa, onok pengumuman nang pojokan, sopo sing gelem ngelesi tonggone pak dosen ( Pak Soeharjoepri, saiki dadi ketua departemen sains aktuaria ITS ) nang perumahan  Semolowaru.
Gak kesuwen langsung tak parani nang alamate, dadakno arek wedok ayu kelas loro SMA ( embuh aku lali SMA endi ), aku nggreweli tapi tak tenang tenangno, sok berwibawa. Aku ditakoni bapakne gawe formalitas, ternyata bapakne kerjo nang Pemkot Suroboyo. Disepakati les seminggu ping pindo, jam papat sore sampek jam limo, pelajaran matematika, fisika, kimia. Wah sip iki, aku pede ae, tak pikir pelajaran SMA wis gak atik sinau maneh.
Budal ngelesi numpak sepeda ontel reot sing tak gowo teko omah, teko koskosan Gebang Lor 30 sampek nang perumahan Semolowaru lewat tengah kuburan ITATS sing saiki wis direlokasi dadi dalan gede, dadi gak omah thok sing direlokasi, kuburan yo direlokasi.
Pertemuan pertama, kedua, ketiga lancar jaya, tapi seteruse kok mbeler arek iki, aku wis teko, areke sik durung siap, sik mlungker lah, sik mulet lah, sik leren klangopan, jarene tenang ae mas, gak usah temenan. Malah kadang nek aku wis ngenteni suwe, areke metu ambek ngguya ngguyu, ngene ae mas, ayo omong omongan ae, pikirku anggitmu rempon opo musyawarah ngunu tah, yo wis tak ladeni ae, engkok di ajak sinau malah gak nyantol, wong ketoke arek iki rodok lemot daya tangkape.
Liyo dino aku teko, areke wis siap, tapi gak nyiapno buku, onok kedondong, pencit, nanas, ambek sambel. Ayo mas rujakan, wah alamat mules mules weteng iki.
Soyo suwe arek iki kok nggladrah gak niat sinau, aku wis males lan gak semangat ngelesi, akhire tak kongkon nerusno koncoku. Aku wis gak sanggup. Mosok jare sinau, kok ngomong ae, jane aku yo malah seneng, tapi visi misiku kan ngajari cek pinter kok tambah ngejak guyon ae.
