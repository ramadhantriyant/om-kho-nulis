---
title: Nggarap Skripsi
date: 2022-04-16 09:07:00
tags:
comments: false
---
Tujuanku awal kuliah biyen iku ndang cepetan lulus terus oleh kerjo sing mathuk, mulo olehku kuliah tak cepet cepetno, njupuk SKS sing akeh, ambek melok kuliah sampek jungkir walik, sirah digawe sikil, sikil digawe sirah, poleh koyok akrobat ae.
Semester wolu, kuliahku wis kelar, dadi semester songo tinggal nggarap skripsi thok. Tapi masalahe ndolek ide lan judul skripsi angele temenan, durung ndolek literature, dosen pembimbing sing cocok, lan liyane. Aku mumet perpustakaan tak woco kabeh literature, akhire nemu ide, terus cobak tak konsultasi nang dosenku, jarene iki materi angel lan literatur pendukung sik durung akeh. Aku wis lemes ae.
Lenger lenger nang teras masjid manarul ilmi, terus glendangan, ambek mikir nggolek wangsit, mbokmenowo oleh ide maneh. Tetep buntu, peteng, gak onok pencerahan aku bablas mulih ae, gloyor gloyor ambek lembehan mblarak sempal tanpa semangat.
Timbangane nang kene tolah toleh, tak putusno moleh nang ndeso ae, metuki emak. Emak iku minongko tuk lan sumbere semangat, kekuatan, ide, lan dasare urip nganti seprene. Emak sing wis kulite keriputen, tak ambungi, ambek nahan mewek kudu nangis, tangane sing kapalen atos, saking abote lan perjuangane nggedekno anak anake, tak cekeli rapet.
Wonge risih, ambek ngomong " Iki lapo ae, wong teko pasar durung wisuh wis dirangkul ae ", aku meneng ae ambek mbatin, dongakno anakmu mak, mugo mugo ndang lancar.
Pas mlebu nang perpustakaan jurusan, ndilalah kersane Gusti Allah SWT, aku nemu literature sing ketoke merak ati, tak woco bolak balik, nganti literatur pendukunge, akhire tak gawe abstrak arep tak diskusino karo dosenku.
Jare dosenku, yo materi iki gawe judul tugas akhirmu, tapi materine batesono, ojok melebar nang endi endi, ben spesifik lan fokus. Atiku wis surak surak kegirangan, langsung ae aku nggendring muleh, mlaku semu mlayu.
Skripsi utowo tugas akhir tak sengkut ae nggarape, rino wengi kegiatane nang ngarepe komputer mbacem pengantar, latar belakang masalah, mung bedo intine thok.
Pas ujian Tugas Akhir, aku oleh urutan pertama maju presentasi, nggawe klambi putih celono ireng, sing kabeh iku silihan, kringet adem ndrodos dleweran dikroyok dosen penguji, nang sesi tanya jawab, awak lan utekku koyok blank, ilang kabeh memorine, ditakoni pengujine, aku kowah kowoh, koyok bedes ketulup, koyok Basukarno pas perang mungsuh Arjuno, ilang kadigdayane.
Jare dosen pengujine, " Kayaknya anda belum siap, di ulang besok saja ".
