---
title: Ngramesi
date: 2022-01-23 08:23:00
tags:
comments: false
---
Biyen cilikanku, sekitar tahun 76, tau krungu crito nek onok tonggoku oleh tombokan Nalo (  Nasional Lotere), sing akehe jutaan. Mungkin nek diukur nganggo duik saiki yo milyaran.
Jaman sakmono, memang isih podo susah, barang barang murah tapi daya beli gak onok, yo sami mawon. Kabeh isih ngandalno kasile sawah tegalan. Mangkane marak tombokan, mungkin gawe pelampiasan, yok opo oleh duik cepet tapi gak soro, malah mengasyikkan. Tombokan iku koyok way of life, nang warung, nang sawah, nang lapangan, pokok ketemu wong akeh sing diomongno mesti nomer tombokan. Iki sing nggarai gayeng, seneng, koyok perekat antara sekat sekat, kabeh wong koyok dulur nek ngomong nomer tombokan.
Roto roto nang desoku, apal ngetepal iku nomer sing ditulis nang kitab suci, Hwa We, kitab seribu satu mimpi, kitab harapan untuk masa depan yang lebih baik. Padahal sak nomer iku onok sekitar 10 macem, nomere 1 nganti 100, berarti onok sewu kejadian, iku lho apal diluar kepala. Memang wong ndeso iku jenius, tapi rendah hati, gak gelem umuk.
Aku sing terbiasa urip nang lingkungan ngunu iku, yo terbawa arus, tapi aku gak apal nomer, hanya nomer tertentu ae.
Sing sangar lan aneh iku nek berburu golek nomer, onok sing takon wong gendeng, jarene cespleng, nomer teko wong gak nggenah ngunu iku. Nek prasaku yo, sing gendeng sopo,  malah gak iso mbedakno endi sing gendeng, sing takon opo sing ditakoni.
Luwih rumit maneh, nek atik ritual nggolek nomer nang panggone demit, nggon sing keramat bin angker. Wis peteng ndedet, nyamuke akeh, kademen, atik aura mistise medekno. Terus terang aku duduk aliran iki, gak onok gunane lan menguras energi lan waktu.
Sing rodok gampang iku golek impen, dadi mau turu iku ngimpi opo, misal ngimpi dicokot ulo, ulo opo, werno opo, dowone sak piro, dicokot nang endi, akhire ribet dewe.
Nek aku seneng aliran sing terakhir, yoiku nggramesi nomer sing sip, teko data data nomer sing sering metu, dadi koyok model statistik pertombokan, misale oleh nomer siip, di walik, didoleki tesenne, dicilikno, digedekno, akhire ketemu nomer sing akeh, tambah mbingungno sing tombok.
Padahal nek tombok yo gak tau oleh, gak tau tembus, ngunu sok sokan ahli ngramesi nomer. Nek di itung biaya tomboke luwih akeh tinimbang nek oleh, oleh pisan ae, sak kampung eruh kabeh, kondange sak jagat kampung, padahal mek 70 ewu, sak kampung njaluk traktir kabeh, jebol bandare nek ngene rek.
