---
title: Anak Turun Mojopahit?
date: 2021-03-04 08:34:00
tags:
comments: false
---
Nek liburan semester, iki biasae libur panjang, kanggo ngisi acara timbang gak lapo lapo, aku ngejak adik lan ponakan, mblarah bin ngeluthus numpak sepeda unto lawas, arek loro tak gonceng, kadang ngarep mburi, kadang nang mburi kabeh. Mlaku tanpa arah lan tujuan, ngetutno obahing sikil, diiringi guyonan sak dalan dalan. Sepeda mlaku ngulon parane, njajah deso milangkori, gak kroso kok teko Jombang kota, lha wong saklawase aku gak tau eruh kota Jombang, yo mumpung tekan kene, mumet mumet muteri kota, panase sumlenget.
Budal bondo nekat, gak sangu opo opo, durung onok banyu  botolan aqua, duit yo gak gablek, mek cuman nggowo arit kanggo ngarit. Weteng kemrucuk, kait budhal isuk durung ngemplok opo opo, sarapan iku termasuk barang langka. Pegel muteri Jombang, ngelak, ndrodos eluhe, mulih lewat Peterongan, Mojoagung, akhire tekan Trowulan, leren nang gapuro museum Mojopahit, leyeh leyeh kepegelen.
Dumadakan, aku diceluk sing jogo museum, ambek gupuh aku marani. Tibake aku di kongkon menek klopo sing onok sak ubengi museum. Biyen museum Trowulan akeh wit klopone, tapi saiki wis gak onok kabeh, embuh nang endi parane.
Aku mikir, lapo kok aku sing di kongkon, emang penampilanku koyok wong ndusun, suwale kolor mbulak, klambine mbladus suwek suwek, rambute mumbluk awut awutan, kuru ireng gak kramut, tapi gak nduwe panu, kadas, kurap lan sapanunggale, soale aku termasuk resikan.
Ancen aku nek dolin mesti nggowo arit, kebiasaan, bek e nemu barang sing kenek dicolong, eh dibacok.
Singkat cerita, wit klopo tak penek, sing tuek kongkon notoki lan diresiki godong lan pucuke. Wis oleh telung wit, wonge ngomong wis cukup, mungkin wonge heran ndelok gayaku menek, opo malah mesakne, masio wit klopo duwur, aku menek biasa, clingkrik clingkrik tanpa bantuan apapun, aku wis terlatih, wong biasae nyolong, eh kliru maneh, buruh menekno klopo nang ndeso.
Oleh klopo tuek akeh, aku seneng, iki mesti diparingi buruhan duik, engkok kenek gawe tuku jajan ambek ngombe, soale aku mau gak wani njupuk degane.
 " Iki le bageanmu ", ambek ngekekno klopo limo cacahe, ambek mendengus lemes, aku njupuki klopo, batinku, gawe opo klopo tuek ngene iki, athik adoh omah pisan. Klopo tuek siji tak banting nang temboke gapuro, pecah, langsung tak goglok banyune. Dene sing papat tak kekno nang warung, aku emoh ijolan.
Tak pikir iki darma bakti ku marang museum Mojopahit, mungkin aku iki anak turune poro kadang lan kawulo Mojopahit sing ke piro ngunu bek e.
