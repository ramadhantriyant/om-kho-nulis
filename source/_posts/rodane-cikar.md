---
title: Rodane Cikar
date: 2021-10-01 07:36:00
tags:
comments: false
---
Wingi isuk aku nang mburi sik ubet korah korah, umbah umbah, biasa anak akeh, saling bantu, gak onok iku jenenge penggawean wong lanang opo wedok, sing iso yo dikerjakno bareng bareng.
Dumadakan aku diceluk nang ngarep, jare onok sing ndoleki aku, aku isih mblindis gak klamben nemoni, tibake tonggoku biyen, lapo bro  ?
Aku basa basi sing memang basi, saklawase iki gak tau pethuk, kok mak bedunduk nemoni aku, aku wis gak enak iki. Ndelok gaya, raut muka, serta body language sing dipasang, aku wis hanggraito ugo mamgerteni sak durunge winarah.
" Ngene Cak Kho, aku kate nyilih duik 300 ae, gawe mbayar sekolah anakku SMK, mene tak sauri nek aku bayaran "
Aku mringis lan kikir kikir rambut sing wis mbrondoli masio gak gatel, aku wis gak kaget, cuman aku saat iku gak nyekel duik, duike wis mari tak setor isuk mau, biasa wong partikelir koyok aku ngene iki nek tanggal tuek nemen, wis koyok ritual mbayar tagihan sembarang kalir. Malah jaman biyen sik kawitan usaha, nek tanggal tuek, iso koyok kenek gejala corona, weteng mules, ndas mumet, kliyeng kliyeng, malah tambah sariawan pisan, soale wis tanggal tuek, wayahe tagihan, durung onok duik, mbayar isok last minute, lambe iki gak pedot teko umik umik, mbrengengeng, nyuwun tetesing lan barokahe sing Nggawe Urip, tapi aku gak tau khawatir, soale biasae onok ae dalane, kadang ujuk ujuk ono ae rejeki sing teko, masio kadang kadang nggawe jurus mabuk sebagai ikhtiar terakhir.
" Waduh aku gak nyekel duik, wis tak setorno kabeh isuk mau, nek gelem engkok sore ae ",
aku serba salah lan kikuk, malah mungkin wonge luwih bingung lan mrene mau manek manekno nemoni aku.
Aku ngerti sejarahe wonge, biyen wong iki putune wong sugih dewe nang desaku, uripe serba kecukupan kanggo ukurane wong ndeso, lemah, sawah, kebonan, sak ambrah ambrah, lan bapakne dadi pegawe nang kabupaten, jan mriyayeni tenan.
Tapi emane, anak putune ora sekolah sing duwur, mungkin daya pikir lan daya nalare rendah, iki sing nyebabno ngentengno masalah, lan ora mikir dowo mbesuk ing tembe mburine.
Kanyatan saiki, ndunyo brono sing akehe sak gunung anakan, koyok koyok gak iso entek gawe pitung turunan, amblas tanpa bekas. Uripe saiki keloro loro, untung isih nduwe pensiun sik gak sepiro, soale biyen dadi pegawe rendahan.
Mulo, poro sedulurku kabeh, enak isih enom gelem soro nggawe mbangun masa depan, timbangane tuek isih dladapan gawe ngisi sisane urip.
