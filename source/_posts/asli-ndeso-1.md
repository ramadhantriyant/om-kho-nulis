---
title: Asli Ndeso (1)
date: 2023-01-14 21:02:00
tags:
comments: false
---
Pawakan, watak, opo sifat iku angel ngrubahe, butuh wektu, tapi kadang isih muncul asline masio wis biasa. 
Jaman kuliah nang Suroboyo biyen, koncone werno werno teko tingkatan ekonomi sing berbeda. Tapi yo iso jambuh, kumpul bareng gak onok perbedaan, semangate mek bareng sinau nggolek ilmu kanggo dalan sakteruse. 
Onok koncoku sing anake penggede, pas bapake oleh tugas lawatan nang Suroboyo, mesti oleh jatah hotel kanggo penginapan, hotele gak kelas tembre tembre, mesti bintang Kejora. 
Ayo rek dituroni bareng bareng, jarene bapak mesti mboten kerso nginep, timbang suwung gak onok sing ngenggoni. 
Jenenge arek kost, onok tawaran menarik mesti ho oh ae, kesempatan iki, pengin eruh yok opo se rasane turu hotel bintang limo iku. Teko lobby hotel, aku wis mlongo, enake rek. Terus ae mbuntut konco konco nang kamar, tibake kamare sing duwur, embuh lantai piro, numpak lift ae iku pengalaman pertama. Kamare guede, lan kasure ugo gede lan mentul mentul, lantaine di alasi karpet sing tebel, wis kudu ngglendang ae. 
Jenenge arek enom, kumpul arek akeh, mesti ae guyon gak onok enteke. Gak kroso nganti tengah wengi, aku nganguk cendelo, aku takjub lan kemeser atiku ndelok pemandangan suroboyo teko nduwur, jan elok temen. Tapi luwih mak tratab maneh bareng nguwasno dalan ngarepe hotel, akeh wong wedok ayu tur merak ati,  tapi klambine lan rok e sarwo kurang, alias cekak banget, liwat cangkeme kemebul rokok, batinku lapo arek iki bengi bengi sik kluyuran nang embong, opo gak di doleki bapakne. Aku ngomong nang arek arek, tambah diguyu ngakak, iku jenenge diskotik rin, dasar ndeso ancene.